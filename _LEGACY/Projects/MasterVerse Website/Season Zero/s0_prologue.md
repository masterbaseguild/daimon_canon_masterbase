La sala riunioni della MasterBase non era mai stata così gremita.

L'alto consiglio master aveva convocato una riunione di emergenza con tutte le gilde alleate, a seguito di eventi che avevano sconvolto la pace durata ormai quasi un anno intero nel sistema.

Dalla sotto-gilda Arpeggio era giunto il capitano Black Ace, accompagnato dai master Deat e Gastic Nox.

Dal lontano regno di Galathaar, re Athan I°, master ad honorem, aveva portato con sè il suo vice e Mortifex, il suo lungo braccio della legge.

Alleati di vecchia data, i direttori di Keyplexity, ovvero il master Hooneex, Meeleex e Alja, erano tutti presenti.

A rappresentare i Lignum Nobili erano giunti Keia, Nita e Alez.

E a presiedere la riunione vi era l'alto consiglio, costituito dai master Entity, Jey e Bitto.

"Grazie a tutti per essere qui." La voce di Entity diede inizio alla riunione, placando in breve tempo il mormorio.

"Immagino conosciate tutti il motivo di questa convocazione straordinaria."

"Puoi dirlo, stiamo ancora riparando i danni fatti alla nostra nave dall'ultimo attacco!" Lo interruppe Ace.

"Calma, siamo qui per trovare una soluzione." Lo trattenne Gastic.

"E' evidente che sia capitata a tutti i qui presenti la stessa cosa." Riflettè Athan.

"Se anche voi vi siete ritrovati da un giorno all'altro sotto l'attacco di uno stormo di navette mai viste prima, allora sì, direi che ci hai preso." Ironizzò Alja. Il vice di Athan alzò un sopracciglio.

"Siamo assolutamente sicuri che si tratti della stessa gilda, vero? Non vorrei saltare a conclusioni affrettate. Abbiamo delle registrazioni?" Domandò Keia.

"Abbiamo radunato tutte le immagini e le informazioni raccolte durante gli attacchi." Affermò Bitto, mentre attivava il proiettore. Dal centro del tavolo si sprigionò un raggio di luce, per poi tramutarsi in un ologramma, contenente una serie di fotografie. In molte di queste immagini, si potevano distinguere chiaramente delle navette dal design completamente identico, ma che nessuno dei presenti aveva mai visto.

Mentre le foto scorrevano davanti ai suoi occhi, Deat riflettè: "Deve trattarsi di una gilda insediata in un altro sistema, queste navette non mi dicono niente."

"Siete riusciti tutti a respingere gli attacchi?" Domandò Jey.

"Fortunatamente metà delle nostre batterie antiaeree erano ancora funzionanti." Borbottò Athan. "Le perdite sono state minori, ma molte abitazioni sono state completamente demolite."

"Nessuna perdita, ma le riparazioni sono molto costose, e ci sono occhi dappertutto." Hooneex era preoccupato. "Questa non ci voleva."

"Uno dei motori è ancora fuori uso, ma per fortuna è il danno peggiore che ci hanno fatto. Disti ci sta lavorando mentre parliamo." Affermò Black Ace.

"Kagune è stato ferito, e l'ala nord è collassata, ma per il resto siamo ancora operativi." Disse Nita.

"Mi dispiace per i danni. Se non altro, sono sollevato che per il momento la faccenda sia contenuta."

"Indubbiamente, ma sono sicuro che tutti i presenti sarebbero molto più sollevati se la cosa non fosse nemmeno successa." Mormorò Meeleex, alterato. "Si può sapere chi diamine sono questi e che cosa vogliono da noi?"

"Ne sappiamo quanto voi", rispose Jey, composto come al solito, "ma ciò non ci impedisce di formulare delle ipotesi. La più probabile, considerato che gli attacchi hanno colpito solamente voi, e non altre gilde, è che questi misteriosi avversari stiano cercando di colpire indirettamente la MasterBase."

"Come sarebbe a dire?" sbottò Athan, ora visibilmente frustrato.

"Significa che stanno cercando di indurvi a recidere i patti di alleanza con noi, così da lasciarci senza agganci."

"E poi?" domandò Nita.

"E poi toccherà a noi." Continuò Entity. "Dividi Et Impera, la strategia più efficace per un conflitto in inferiorità numerica."

"C'è un'altra potenziale informazione che abbiamo dedotto." Jey prese la parola.

"Notate come tutti questi attacchi avessero in comune una cosa. Non sappiamo assolutamente nulla di chi ci ha attaccato. Nessuno ha rivendicato gli assalti, e brancoliamo nel buio a cercare di trovare una pista, per ora."

"Ok Watson, mi pare che questo fosse chiaro," ribattè Alja. "E quindi?"

"E quindi, è altamente improbabile che si tratti dell'opera di una gilda coloniale." Rispose Bitto. "O almeno, non direttamente."

"Un modus operandi del genere è tipico delle gilde di mercenari. Non sono molto comuni qui da noi, ma nel sistema Ganima, ad esempio, è uno dei generi più diffusi."

"Quindi ritenete che questi mercenari siano giunti fin qui dal Ganima?" domandò Athan, incuriosito.

"Non necessariamente, è soltanto un esempio." Rispose Bitto. "Tra l'altro, molte delle gilde di mercenari del Ganima sono affiliate alle Trade Houses gondrane, ma quando abbiamo mostrato le immagini a Garo, uno dei più esperti al riguardo, non ci ha saputo dire nulla."

"Così siamo al punto di partenza." sospirò Black Ace.

"Per ora." Entity alzò lo sguardo. "Abbiamo già iniziato una campagna di raccolta informazioni con il nostro reparto di servizi segreti. Come prima cosa, il nostro obiettivo è quello di riuscire a guadagnare le informazioni necessarie per prevedere le prossime mosse dei nostri misteriosi avversari."

"Intanto, c'è la necessità di ridistribuire le forze per contrastare i futuri attacchi." Prese la parola Bitto. "A tal proposito, e per venire al motivo primario per il quale abbiamo convocato questa riunione, crediamo sia giunto il momento di espandere questa rete di contatti alla quale abbiamo dato vita nel corso degli ultimi mesi."

"Cosa stai dicendo di preciso?" Athan lo guardò di sottecchi.

"Sta dicendo che è giunto il momento di fondare una lega." Rispose Entity. "Onestamente non vediamo alcuno svantaggio nell'idea di unire le forze per poterle disporre nella maniera più efficiente possibile. Se restiamo uniti..."

"Ma chi guiderà questa Lega? Voi?" Meeleex si alzò. "Perdonate la diffidenza, ma non ho intenzione di mettere le risorse della mia gilda nelle mani di una coalizione guidata da qualcuno che non è nemmeno in grado di tenere unita la propria squadra." Entity si voltò di scatto verso di lui.

"Permettetemi di unirmi alle voci discordanti." Anche re Athan si alzò. "Come potrebbe questa idea giovare alla mia parte, considerando che Galathaar sarebbe l'unico membro di questa 'alleanza' ubicato in un altro sistema? Sono seriamente perplesso dalla realizzabilità a livello logistico."

Nella sala si diffuse un mormorio generale.

Entity guardò disperato Bitto e Jey, ma erano entrambi senza idee.

"Basta così!" Esclamò Keia, riportando la sala all'ordine.

"Non vi rendete conto che state facendo esattamente il loro gioco? Come fate ad essere sicuri che non sarete voi i prossimi? Anzi, come fa chiunque di noi ad essere sicuro di qualsiasi cosa? Abbiamo pochissime informazioni, ma una certezza: qualcuno sta minacciando tutti noi, e quel qualcuno non può passarla liscia."

"Ha ragione." Disse Hooneex. "Sarebbe davvero stupido tentare di risolvere la cosa ognuno per conto suo, quando potremmo contare su una garantita superiorità numerica."

Per qualche secondo, il silenzio regnò nella sala.

Poi, una mano si alzò.

"La Arpeggio è a favore della fondazione della lega." Affermò Black Ace.

"Spero di non pentirmene." Sospirò Athan, alzano il braccio a sua volta.

Poi fu la volta di Keia e di Hooneex.

Entity tirò un sospiro di sollievo.

"Bene. Ora, basta parlare e cominciamo ad agire."