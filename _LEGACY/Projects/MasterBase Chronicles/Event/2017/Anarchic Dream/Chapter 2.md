[[_LEGACY/Projects/MasterBase Chronicles/Event/2017/Anarchic Dream/Anarchic Dream]]

Mentre si recava a scuola, Max notò nel parco un capannello di bambini che osservavano incuriositi strane macchie nere, simili a bruciature, sparse per il prato.
Ridacchiando leggermente, proseguì.
Per quanto il giorno prima fosse stato surreale, la mattinata cominciò come d'abitudine: i soliti due all'entrata, i soliti argomenti di cui parlare, e la solita campanella a dichiarare l'inizio della solita lezione.
Max era combattuto sul da farsi. Dovrei dirglielo qui o dopo la scuola? Anzi, dovrei proprio dirglielo? Come faccio ad essere sicuro che accetteranno? Che succede se rifiutano?
"Ragazzi, c'è una cosa importante che dovrei dirvi-"
Spari.
Altri spari, accompagnati da grida e sirene.
"Ancora? E' la quarta volta quest'anno", esclamò irritata l'insegnante.
Alcuni alunni si erano nel frattempo precipitati ad osservare dalle finestre: un altro inseguimento poliziesco, ma stavolta il bersaglio era stato accerchiato proprio davanti alla scuola, e aveva preso un passante in ostaggio.
"Ragazzi state lontano dalla finestra, siete impazziti?"
Come di rito, il caos aveva preso il controllo dell'aula. Alcune ragazze gridavano in preda al panico; la professoressa, disperata, tentava di allontanare dalle vetrate i ragazzi più temerari; solo Max e i suoi amici erano ancora al loro posto.
Solita mattinata, per l'appunto, pensò Max. Oppure no?
Stavolta qualcosa era diverso. Stavolta lui era diverso.
"State tutti calmi, vedrete che si risolverà tutto a più presto." Così disse la professoressa, ma anche lei stava perdendo la calma.
"Raga vado un secondo in bagno"
"E ti porti lo zaino?"
"Dopo vi spiego"
Tutta la scuola si era animata, e fin lì nulla di strano.
Max salì al piano di sopra e, facendo attenzione a evitare i bidelli, uscì in terrazza.
Sto facendo una cazzata, pensò Max mentre si arrampicava sul tetto. Non poteva farsi vedere dalle vetrate. Aveva il blaster nascosto sotto la felpa.
Dal tetto aveva una vista perfetta dell'area. Un paio di volanti barricavano i due accessi al viale, mentre le forze dell'ordine e il bersaglio avevano preso riparo dietro le file di veicoli parcheggiati ai fianchi della carreggiata.
Max tolse la sicura. Aveva una possibilità.
Pregando che nessuno lo avesse notato, puntò l'arma verso il bersaglio. Fortunatamente, tutti erano troppo concentrati per alzare lo sguardo.
Seguirono quindici secondi di interminabile silenzio nella testa del ragazzo. Prendere bene la mira era cruciale, o avrebbe colpito l'ostaggio.
Max non udì il colpo, preso dalla tensione, ma vide distintamente un foro incandescente aprirsi sulla nuca del bersaglio, e quest'ultimo accasciarsi a terra, seguito dall'ostaggio che si divincolava dalle braccia del cadavere.
Ci sono riuscito, esultò Max, mentre veniva percorso da una scarica di adrenalina così forte che rischiò di destabilizzarsi e cadere. Ora doveva mettersi al riparo prima che capissero da dove era giunto il colpo.
Meno male che è possibile impostare questo aggeggio a colpo singolo, riflettè Max mentre atterrava sulla balconata; usare un raggio continuo avrebbe immediatamente rivelato la sua posizione.
Aveva ancora qualche secondo prima che il tumulto venisse pacato, cessata l'emergenza, e quando ciò accadde, Max era già rientrato in aula.
"Ragazzi, lo spettacolo è finito vi ho detto, avanti, riprendiamo!" La professoressa era visibilmente sollevata.
Sedendosi al posto, Max notò che i suoi due amici lo stavano squadrando, come se volessero domandargli cosa diamine fosse successo, ma non ne avessero il coraggio.
Al termine della lezione, il ragazzo mormorò loro di raggiungerlo alle quattro, e se ne andò senza proferire altra parola.

Ho fatto una cazzata, ho fatto una cazzata...
Solo quel pomeriggio Max accettò pienamente cosa aveva appena fatto.
Come gli era saltato in mente di fare una cosa del genere solo un giorno dopo aver ottenuto quelle armi?
Aveva visto abbastanza polizieschi per sapere bene che, in una situazione del genere, eliminare il bersaglio è la soluzione più rapida, ragion per cui non si sentiva troppo in colpa per aver ucciso una persona, anche se la cosa non lo rendeva certo più tranquillo.
Era però ben consapevole di non avere esperienza al riguardo: se avesse sbagliato il colpo avrebbe potuto colpire l'ostaggio, e allora come sarebbe finita? Per non parlare del fatto che era riuscito in qualche modo a farla sotto il naso a un vigilante, un'intera scuola e alla polizia in meno di quarantotto ore. Non c'era modo che nessuno si fosse accorto di nulla.

Campanello.

O almeno, di certo non è così per loro, pensò Max mentre scendeva le scale.

"Siamo noi, Max!"

Basta ripensamenti, ormai ci sono dentro.

"Venite, i miei non ci sono fino alle sette."