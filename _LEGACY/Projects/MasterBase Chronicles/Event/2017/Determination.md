I suoi muscoli cominciavano a cedere.

Il suo respiro si stava facendo sempre più affannoso.

Ma quello che stava crollando più di tutto il resto era la sua psiche.

Erano quattro ore che Jey tentava lo stesso incantesimo. Nephasto gli aveva dato una consegna estremamente banale: generare un raggio di luce abbastanza potente da recidere un cavo.

E il cavo eccolo lì, ancora completamente intatto, come se fosse protetto da una barriera impenetrabile.

Perchè lo sto facendo? Chi me l'ha fatto fare di iniziare questa cosa? Era davvero necessario?

Era probabilmente la trentesima volta che Jey si poneva la stessa sequenza di domande, nello stesso identico ordine.

Concentrazione.

Concentrazione.

Immagina che compaia una scintilla di fronte al palmo della tua mano.

Canalizza l'energia.

Materializza l'immagine.

Eccola! Almeno fin qui ci posso arrivare con buona costanza.

Ora, per l'ennesima volta, espandi.

Di nuovo al buio.

Non riusciva ad andare oltre, per quanto ci provasse. L'esercizio comportava in linea teorica uno sforzo solamente psichico, ma era da così tanto che Jey teneva le braccia distese di fronte a sè che ormai non sentiva più le dita delle mani.

Disperazione. Una disperazione mai provata prima. Oppure gli era già successo in passato? Anche se fosse, era passato così tanto tempo dall'ultima volta.

Ad ogni scintilla, la sua spada brillava appoggiata allo sgabello. Lo osservava. lo tentava.

Ho davvero bisogno di questa cosa? No, non ne ho bisogno. Ero uno dei migliori spadaccini della Olympus, perchè sto qui a perdere tempo?

Ma ancora una volta, l'orgoglio di Jey non glielo avrebbe permesso.

Arrendersi non era un'opzione. Doveva riuscirci.

Ma anche se ci riuscissi, di che utilità sarei alla MasterBase? Hanno più bisogno di un combattente di prima classe, o di un maghetto da strapazzo?

Jey sollevò nuovamente le braccia. Tirò un respiro che sembrò durare un'eternità.

Beh, la soluzione a questo problema è molto semplice. Diventerò più forte con la magia di quanto lo sia mai stato con la spada.

Concentrazione. Si continua.