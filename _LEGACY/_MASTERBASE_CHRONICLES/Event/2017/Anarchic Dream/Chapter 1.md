[[_LEGACY/_MASTERBASE_CHRONICLES/Event/2017/Anarchic Dream/Anarchic Dream]]

C'era qualcosa di strano in quella stanza. Troppo ordinata, non sembrava affatto vissuta. Il letto, completamente intonso, senza pieghe sulla coperta. Il tavolo, perfettamente liscio, come se nessuna penna, nessun libro universitario ne avesse mai calcato la superficie. E c'era quel vaso di fiori a cui il padrone di casa continuava a buttare l'occhio in apprensione, mentre faceva compagnia al suo ospite inatteso. Perchè? Ora che ci pensava, Max non aveva idea di cosa Jerome facesse nel tempo libero. Erano amici da tanto, ma non avevano mai parlato di molto oltre alle conoscenze che avevano in comune, e i momenti che passavano insieme erano molto sporadici. In fin dei conti, era proprio per questo che Max aveva deciso di fargli una visita a sorpresa.
Aveva ancora tempo. Il padrone di casa era andato a rispondere al telefono, e Max aveva buona memoria fotografica. Avrebbe rimesso subito tutto a posto e Jerome non si sarebbe accorto di nulla.
Da più vicino, appariva perfettamente chiaro che i fiori fossero finti. La domanda si ripresentò dunque spontanea: perchè preoccuparsene tanto?
Max cominciò ad armeggiare intorno all'oggetto, provò a spostarlo, ruotarlo, inclinarlo in una direzione e poi nell'altra, ma niente.
Mentre lo rivolgeva verso di sè, però, notò un bagliore nascosto dietro gli steli. Un pulsante bianco, nascosto dal terriccio, era stato riportato alla luce dai suoi scossoni.
Il ragazzo cominciò ad agitarsi. Aveva ancora tempo? Sì, pensava, sperava. In ogni caso, era ormai troppo curioso per dare ascolto alla voce della ragione.
A un clic fece eco un rumore metallico. Pistoni in movimento. Un ultimo rumore di assestamento.
Max si voltò. Dove prima si trovava un pianoforte verticale completamente anonimo, ora si stagliava una parete vetrata, uno scaffale così fuori posto che doveva essere per forza venuto fuori dal muro.
E dietro alla vetrata, dozzine di oggetti mai visti prima. Bianco dappertutto, alternato al grigio metallico di canne e mirini, l'unica cosa che Max riusciva a riconoscere in quell'ammasso di attrezzature. Si era appena imbattuto in un intero arsenale.
Era proprio come gli dicevano gli amici a scuola. Le cose che dicevano in televisione erano vere, esistevano dei vigilanti che combattevano il crimine laddove le forze dell'ordine non riuscivano ad arrivare. Baggianate, rispondeva lui, convinto che si trattasse di trovate per raccattare ascolti e niente più. Ci avrebbe creduto quando l'avrebbe visto con i suoi occhi. Non si era mai fermato a chiedersi, però, cosa sarebbe successo se non fosse riuscito nemmeno a credere ai propri occhi.
Rumori? No, niente, è ancora al telefono. E se quel pulsante servisse solo ad aprire lo scaffale? No, non è possibile, devo darmi una calmata. Ormai ci sono dentro.
Tra le miriadi di pensieri che scorrevano la mente del giovane studente, uno in particolare faceva più chiasso degli altri. Max aveva sempre sperato di sbagliarsi. Vigilanti per le strade, dei veri e propri supereroi... Chi non sognerebbe di vivere in un mondo così? Ma soprattutto...
...Chi non sognerebbe di fare lo stesso?
La giornata era stata impegnativa a scuola, e lo zaino era parecchio ingombro. Tuttavia, c'era giusto lo spazio per un paio di revolver, e altrettanti caricatori di riserva.
Spero vivamente che ci sia una qualche sicura inserita, si augurò Max mentre spingeva l'ultimo pezzo della refurtiva in fondo alla borsa.
Tutto fatto, ora basta premere il pulsante e nessuno si sarà accorto di nulla.
Perfetto, lo scaffale si sta muovendo, sono salvo.
Max tese l'orecchio, e con orrore notò un rumore di passi sovrapporsi al sottile fischio dei pistoni in ritirata. Se se ne accorge, sono finito.
"Ah, ah, che male! Jerome, ce l'hai del ghiaccio?"
"Oh, cos'è successo?" la cadenza dei passi stava accelerando.
"Sono inciampato e ho battuto la testa, niente di grave."
"Ahia, ma scusa come hai fatto a battere la testa?"
Max fece capolino dalla porta, un leggero livido sulla fronte.
"Mi stavo alzando dalla sedia e ho incastrato il piede."
"Il solito imbranato. Vieni, c'è del ghiaccio in cucina."
Lo zaino è chiuso, così come lo scaffale, e i rumori sono stati coperti. Sono salvo.


_tre ore dopo_


Era da quindici minuti che Max era rimasto sdraiato sul proprio letto, esterrefatto dall'accaduto.
Stava solo concludendo le medie, chi al posto suo si sarebbe aspettato di trovarsi in casa di un vigilante sotto copertura e, soprattutto, di avere la sfacciataggine di sottrargli delle armi sotto il naso?
Era il momento di esaminare la refurtiva. C'era tutto, le pistole e i caricatori. Il design era completamente diverso da quello delle armi più convenzionali, un bianco accecante intarsiato di dettagli e componenti grigio metallo, privi di ruggine, in una forma sfuggente e semplice.
Osservando i caricatori, però, giunse la sorpresa maggiore. Neanche essi sembravano caricatori standard, come quelli che si vedono nei film d'azione, ma c'era una cosa a cui assomigliavano sicuramente: delle batterie. Quindi le pistole erano dei taser? No, dalla forma non sembrava. Era davvero come pensava, dunque: si trattava di pistole laser.
Max non poteva contenere l'eccitazione. Doveva assolutamente mettere alla prova queste meraviglie. Ma dove e quando? Non poteva di certo rischiare di fare un buco nella parete di casa, e il parco in quel momento era gremito di gente. Si risolse allora a sgattaiolare fuori quella notte stessa: se tutto filava liscio, nessuno si sarebbe accorto di nulla.
Sistemata la questione, rimaneva un interrogativo: e se Jerome avesse capito cosa aveva fatto? E se notasse che manca qualcosa dal suo scaffale segreto?
Max giunse alla conclusione che non poteva fare altro che aspettare. Se non accadeva nulla per un po', poteva considerarsi salvo. A quel punto, un'idea tanto terrificante quando allettante balenò davanti ai suoi occhi.
Perchè non creare una squadra di vigilanti?
Gliel'aveva fatta una volta, poteva fargliela ancora, e procurare delle armi anche ai suoi amici. Sarebbero diventati un team imbattibile, e avrebbero protetto le strade di Reggio Nord.
O almeno, quello era il piano per il momento.