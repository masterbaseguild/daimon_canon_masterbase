Garo scese dall'auto per primo, seguito subito dopo da Bzz e Zbb.

Al tintinnio del campanello dell'emporio seguì il palesarsi delle sagome scure dei tre Vay, i quali si diressero immediatamente al bancone.

"Ehi, Froar, come andiamo?" Il negoziante si rifiutava però di incrociare lo sguardo con Garo.

"Ti sto rivolgendo la parola, ti conviene guardarmi." Il tono di Garo si fece più minaccioso.

Riluttante, Froar alzò gli occhi.

"Sentite, ricordo bene che vi devo qualcosa, ma in questi giorni gli affari non sono andati benissimo. Datemi il tempo di arrivare alla prossima stagione, e vedrete che tutto si risistemerà, e potrò pagarvi-"

"Non ti sognare nemmeno di dire alla famiglia Vay che cosa fare o non fare," tagliò corto Garo. "I conti non tornano, e qualcosa deve cambiare. Quindi, eccoci qua. Ora, stammi bene a sentire. Se tu non paghi, diventi ufficialmente un peso morto. E sai cosa succede ai pesi morti?" Seguì un cenno, al che Zbb si scrocchiò le dita.

"Vi prego, vi scongiuro, mi serve solo un paio di settimane, manca davvero così poco..." Garo notò che il negoziante tratteneva a stento il pianto. Poi, con la coda dell'occhio, si accorse che Bzz stava aggirando il bancone.

Seguì un pugno dritto allo stomaco. Froar si accasciò a terra, in preda ai conati.

Poi, Bzz lo afferrò per la collottola, e lo sbattè dall'altro lato del bancone. Il povero gondrano rovinò ai piedi di Garo.

Zbb sferrò un calcio al viso di Froar, ferendogli l'orecchio. Altri calci seguirono, e altri pugni, siccome Bzz era saltato a sua volta oltre il bancone.

Garo era paralizzato. Non doveva essere una semplice visita di persuasione? Era proprio necessario? Si accorse che stava perdendo la sua compostezza. Tra una percossa e l'altra, Bzz lo guardava, perplesso.

Garo allora, terrorizzato, si buttò a sua volta su Froar, serrando i pugni più che poteva. Ma ad ogni colpo, la sua forza lo abbandonava. Ad ogni colpo, quell'interrogativo si faceva sempre più imponente.

Chi era Garo?