"Ehi Entity, sei proprio sicuro che sia una buona idea prenderci una vacanza al momento?"

"Assolutamente, ci siamo spaccati la schiena ad assemblare la Base. Una pausa serve a tutti."

Tecmov era perplesso: aveva appena finito la sua più grande creazione, ma non aveva la possibilità di mantenerla sotto osservazione. Era stato costretto ad affidarne la gestione agli altri Masters, ed era stato trascinato nuovamente su Earth da Entity, il quale insisteva che un po' di riposo gli avrebbe fatto bene.

"Non so se te ne rendi conto, ma stai continuamente pensando al lavoro. Hai bisogno di staccare, credimi."

"Magari hai ragione, ma adesso è un periodo un po' pericoloso per farlo. La MasterBase è giovanissima, e non siamo sicuri che sia tutto sistemato: un malfunzionamento al motore, una trave portante malmessa... Non credo di aver avuto abbastanza tempo per i ritocchi finali."

"Storie! Stai solo cercando delle scuse perchè sei fissato con le tue invenzioni."

Sì... Forse ha ragione. Tecmov cominciava a credergli.

"Quattro giorni in montagna non mi sembrano la fine del mondo, e quando torneremo, saremo ancora più freschi per continuare a lavorare."

"D'accordo, Entity, hai vinto."

Tecmov tirò un sospiro, e si voltò ad osservare la valle. La vista era splendida dal balcone dove si trovavano.

"Sai, " riprese Tecmov "di recente sto notando qualcosa di strano nel comportamento di quel ragazzo gondrano..."

"Garo? Hai ragione, è da quando abbiamo invitato i ragazzi a bordo che sembra molto aggressivo nei tuoi confronti."

Entity si alzò in piedi, e andò al davanzale.

"Lo conosciamo tutti da poco, ma sento che sia una questione di fiducia. Dopo tutto, da adesso viviamo in una Space-Hall progettata e costruita da te; è necessaria una quantità di affidabilità enorme per una cosa del genere, e può essere che Garo non sia ancora pronto a riconoscertela."

"C'entra qualcosa ciò che è successo su Iphiridia?"

"Forse sì, forse no. Forse si tratta di ciò che è successo prima. In ogni caso, è solamente un altro buon motivo per prenderci tutti una pausa e riflettere."

"Adesso però stai tirando l'acqua al tuo mulino."

"Dici?"

Tecmov stava per ribattere sconsolato, ma fu interrotto dal cellulare di Entity. La suoneria era quella del Team.

"Pronto Emily?" Dopo una decina di secondi con il telefono all'orecchio, il suo sguardo s'inombrò.

Tecmov lo guardava apprensivo. Non gli piaceva non essere al corrente delle cose.

"Quando dovrebbero arrivare?" Neanche la piega che la situazione stava prendendo gli piaceva.

"D'accordo, se ci sono altre novità scrivimele IMMEDIATAMENTE."

Entity riattaccò, e finalmente sputò il rospo. Tecmov pendeva dalle sue labbra.

"La nostra posizione è stata tracciata. Una squadriglia della Asgard ci attaccherà stanotte."

"Ma ci sono anche dei civili!"

"E' proprio questo il punto. Vogliono piantare un esplosivo notte-tempo e dare la colpa a noi..."

"...Per gettare ulteriore discredito sulla Olympus?"

"Precisamente. Ma come loro hanno saputo di noi, così noi siamo ora al corrente di cosa bolle in pentola, e questo significa..."

"...Che adesso andiamo a dormire poichè stanotte non lo faremo."

"Ti diverti proprio a completare ciò che dico."

"Cominci ad essere prevedibile, attento!" Ridacchiò Tecmov.

I due ragazzini tornarono dentro per riposare un po', ma non sapevano che qualcun altro stava per fare lo stesso. E quel qualcuno li aveva sentiti.

Quella notte, il duo si diede rendez-vous in cima al tetto della tenuta. Tecmov aveva portato con sè uno strano aggeggio.

_"Non dirmi che ce l'avevi nella valigia"_, sussurrò Entity.

_"Esattamente. Non sono il tipo da lasciare il mio lavoro così facilmente, ma siccome tu la pensi diversamente, ecco come risolveremo la questione senza allarmare gli altri ospiti, permettendoci così di portare a termine la nostra vacanza dopo stanotte."_

Tecmov aprì la scatola, rivelando un curioso marchingegno ricoperto di antenne, dall'aspetto piuttosto grezzo.

_"Questo è il prototipo per uno scudo cinetico al quale sto lavorando in questi giorni. Può generare una copertura energetica intorno a tutta la tenuta, e siccome l'ho progettato per difendere le pareti vetrate della MasterBase, è anche fonoassorbente."_

Tecmov attivò il dispositivo.

_"Non una singola vibrazione può attraversarlo, ragion per cui nessuno si accorgerà di nulla."_

_"Ma quanto l'hai testato?"_ Entity era preoccupato dall'aspetto dell'oggetto.

_"Sarebbe già installato sulla MasterBase, se solo non mi avessi trascinato qui."_

Un bagliore azzurrino scaturì dal marchingegno, per riversarsi a terra come una cascata. Mezzo secondo, ed era completamente sparito.

_"...Ha funzionato?"_

"Certamente. La luce lo attraversa in maniera invariata, per cui è invisibile all'occhio nudo. Perlomeno, lo è fintanto che non subisce attacchi."

Tecmov si coricò sulle tegole.

"E ora, si aspetta."

Novanta minuti dopo, comparve un'auto sulla strada. Ne uscirono quattro individui, uno dei quali portava una valigia. Erano tutti armati.

"Chi ha avuto la brillante idea di farli vestire di bianco per un'operazione notturna?" Ridacchiò Tecmov.

"Sono stati istruiti bene," osservò Entity. "Se qualcuno dei sopravvissuti li vedesse allontanarsi, penseranno che sono della MasterBase, il che rafforzerà la messinscena."

"Ma pensa te."

_"Silenzio, eccoli che arrivano."_

I due si acquattarono dietro l'abbaino, mentre gli individui si avvicinavano alla porta.

Uno di loro tirò fuori un laser, ma quando porse la mano per forzare la serratura, venne improvvisamente sbalzato lontano, mentre una strana luce si propagava a partire dal punto dove la sua mano aveva toccato il campo.

Gli altri sicari si guardarono intorno, disorientati, ma era troppo tardi: sopra di loro balenava già la lama di Entity.

La testa di uno saltò via, ma mentre Entity toccava terra per slanciarsi nuovamente all'attacco, gli altri avevano già estratto le armi.

"Fermo dove sei!" Entity aveva una pistola puntata contro, ma non era il solo.

Un lampo bluastro attraversò il braccio del sicario. poi un altro gli trapassò la testa da un orecchio all'altro. Tecmov scattò in scivolata dal tetto, con un blaster in mano.

Bene, ne restano due, denotò Entity. Uno aveva estratto un fioretto, e stava caricando Entity.

"In guardia!" Il nemico lo stava sfidando, e Entity non era intenzionato a dire di no.

Buona forma, ammise Entity, mentre duellavano. Troppa forma, ghignò Entity.

Con un rapido movimento ad elle, la lama piatta di Entity tagliò di netto quella sottile del suo avversario.

"La guardia fa ben poco senza una lama attaccata", sorrise Entity mentre gli perforava il torace.

"Ehi Tecmov, hai sistemato l'altro-" Entity si voltò verso il suo compagno, e lo vide accasciato a terra, in preda a convulsioni.
L'ultimo sicario rimasto torreggiava su di lui. Mentre estraeva il coltello, Entity notò l'aura del suo sguardo.

"Merda, un Mind-Bender!" Entity rimosse la spada dal corpo del malcapitato e si gettò all'attacco.

Ma i muscoli non rispondevano.

Può bloccare due persone contemporaneamente? Disteso a terra, Entity era nel panico.

"Voi due siete il genere di persona più schifoso che abbia mai visto." Con due controlli mentali in corso, il sicario faticava a coordinarsi, ma ciò non gli avrebbe di certo impedito di squarciare la schiena a Tecmov. E poi, ad Entity.

"Adesso morite in pace e lasciatemi ricevere tutta la ricompensa."

Entity cominciava a perdere i sensi. Le orecchie gli fischiavano, e gli occhi si stavano chiudendo. Ma con l'ultimo spiraglio di visione, notò che lo stesso stava accadendo al sicario.

"Cos'è? Non sento più niente, AIUTO!" Il sicario non era più padrone di sè, e il Mind-Bending aveva lasciato posto a un sibilo potentissimo, che offuscava i sensi sia di Entity che di Tecmov. Riuscivano però comunque a distinguere la sagoma di un misterioso individuo avvicinarsi al Mind-Bender e decapitarlo.

Mentre il sibilo scompariva, i due riacquistavano i sensi, e poterono vedere con più chiarezza la figura del loro salvatore, il quale, rinfoderata la spada, stava radunando i corpi.

"E tu chi saresti?" Entity era mezzo intontito, ma abbastanza sicuro che fosse tutto finito. Difatti, quasi quasi gli sembrava di averlo già visto da qualche parte.

"Un vigilante solitario, tutto qui. Vi ho sentito ieri pomeriggio, e ho pensato vi potesse servire una mano."

"Beh, senza di te saremmo morti, quindi puoi anche smettere di sottostimare questa 'mano' che ci hai dato." Ridacchiò Tecmov mentre si rimetteva in piedi. "Posso chiederti che cosa hai utilizzato? Sono molto curioso."

Il ragazzo estrasse dei dispositivi di forma cubica dalla tasca. "Emettitori a ultrasuoni, stordiscono l'avversario e permettono di agire praticamente indisturbati. L'unico svantaggio è che devo privarmi completamente dell'udito con queste, " disse indicando le cuffie che portava al collo, "Ma mantengo comunque l'uso della vista, cosa che non è concessa ai miei avversari."

"Intrigante." A Tecmov brillavano gli occhi.

"E ora che cosa farai?" Gli domandò Entity, mentre lo aiutava a disporre delle carcasse.

"Eh, nulla di speciale, probabilmente. Comincio ad annoiarmi a fare il lupo solitario. Difatti, stavo un po' sperando che mi permetteste di unirmi a voi. Vi ho sentito parlare della vostra Space-Hall, sembra una figata."

Entity e Tecmov si guardarono, poi annuirono col capo.

"Direi proprio che hai tutte le carte in regola, solo un'ultima cosa..." Entity sorrise. "Quale sarebbe il tuo nome di battaglia?"

Il ragazzo alzò lo sguardo.

"Red Raider, al vostro servizio."